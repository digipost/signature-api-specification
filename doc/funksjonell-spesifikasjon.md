h2. Varsling

Signeringstjenesten tilbyr varsel og oppdrag til signering på SMS og e-post. Reglene for utsending av varsler avhenger av signeringsfristen:

| Signeringsfrist |     e-post     |       e-post      |        SMS        |
|:---------------:|:--------------:|:-----------------:|:-----------------:|
| 0-24 timer      | Ved aktivering |         -         | Ved aktivering    |
| 2-3 dager       | Ved aktivering | 1 dag før frist   | 1 dag før frist   |
| 4-5 dager       | Ved aktivering | 2 dager før frist | 1 dag før frist   |
| 6-9 dager       | Ved aktivering | 3 dager før frist | 2 dager før frist |
| 10 dager +      | Ved aktivering | 5 dager før frist | 2 dager før frist |

SMS sendes ikke mellom 22 og 08, med mindre oppdraget opprettes på natten og fristen er så kort at det er nødvendig med umiddelbar utsending.

Kontaktinformasjon for varsling kan angis på to måter:

 * Hentet fra Kontakt- og reservasjonsregisteret. Dette er kun tilgjengelig for offentlige virksomheter.
 * Overstyrt av tjenesteeieren ved opprettelse av signeringsoppdraget.

h3. Bruk av Kontakt- og reservasjonsregisteret

Før et oppdrag gjøres tilgjengelig slås alle signatarene opp i Kontakt- og reservasjonsregisteret. Hvis en eller flere av
signatarene er reservert mot digital kommunikasjon vil oppdraget bli avvist og påfølgende uthenting av status for oppdraget
vil gi en feil med informasjon om hvilken signatar som er reservert.

Ved utsending av senere varsler blir det gjort et nytt oppslag mot registeret for å hente ut den sist oppdaterte kontaktinformasjonen.
Dersom Oppslagstjenesten for Kontakt- og reservasjonsregisteret er utilgjengelig ved utsending av påminnelser vil resultatet fra oppslaget
ved opprettelse av oppdraget bli brukt. Hvis sluttbrukeren har reservert seg etter at oppdraget ble opprettet vil det ikke bli sendt påminnelser,
men oppdraget vil heller ikke feile før signeringsfristen eventuelt løper ut.